<p align="center">
  <img width="500px" src="/assets/images/calcio_saponato.jpg">
</p>
  
## Informazioni generali
Il calcio saponato è un gioco che prende piede negli anni ‘90 e arriva a noi in vesti moderne con regole ben definite e uniche, che rendono questo sport totalmente SICURO e divertente anche per chi non ha mai
calciato un pallone prima del fischio d’inizio.

Il torneo verrà disputato con un minimo di 8 squadre all’attivo, e seguirà la canonica formula dettata da: gironi, quarti, semifinale e finale.

Alle squadre che si iscrivono saranno garantite almeno 3 partite da 30 minuti e un piccolo omaggio che
scoprirete direttamente al campo. Ai finalisti sarà inoltre assegnato un premio.

Altro punto che ci tocca da vicino e a cui teniamo particolarmente è che questo sarà un torneo MISTO. Le
squadre saranno composte da un minimo di 5 persone (massimo 10, consigliamo almeno 2 riserve), 5
giocano e i restanti membri del team saranno a bordo campo in attesa dei cambi. Nell’area di gioco tuttavia è obbligatorio che ci siano sempre almeno 2 donne per squadra e che queste siano parte fondamentale delle azioni che portano al gol di una delle due squadre. Se una squadra non riesce a rispettare questi requisiti sarà sconfitta a tavolino.

Le iscrizioni sono aperte dai 16 anni di età (annata 2006 compresa) e il costo per l’iscrizione è di 120€ a squadra.

Vi invitiamo a leggere il regolamento qua sotto per capire tutti i dettagli e le regole che rendono questo sport uno dei più divertenti e sicuri.

## Regolamento
- **Durante le partite sarà presente un arbitro professionista per permettere lo svolgimento del torneo in completa sicurezza per ogni giocatore.**
- Le squadre devono essere composte da un minimo di 5 persone e devono includere almeno 2
componenti femminili. Consigliamo l’iscrizione di almeno 3 membri di riserva per consentire il
corretto svolgimento delle gare in caso di imprevisto.
- Nell’area di gioco dovranno essere SEMPRE presenti almeno 2 componenti femminili della squadra,
anche a seguito di cambi.
- L’area di gioco è suddivisa in 2 metà simmetriche e identiche in tutto per tutto. L’intero campo
inoltre è suddiviso in strisce di 3 metri di larghezza intervallate tra loro da 2 diversi colori. L’area del
portiere è invece rappresentata da un quadrato di colore bianco.
Si gioca con una palla in plastica.
- Le sostituzioni sono illimitate e devono avvenire a gioco fermo previa comunicazione all’arbitro. Un
giocatore che viene sostituito può rientrare successivamente. È possibile sostituire il portiere
durante il corso della partita previa comunicazione all’arbitro.
- Un qualsiasi giocatore che entra nel campo di gioco è tenuto a pulirsi i piedi nelle apposite bacinelle
che verranno predisposte dagli organizzatori ai lati del campo.
- Si disputano due tempi di gioco di 15 minuti durante tutte le fasi del torneo. Tra i due tempi vi è un intervallo di 5 minuti.
  - In una partita di calcio saponato non esiste il recupero, i 15 minuti sono cronometrati da un organizzatore del torneo che si occuperà di fischiare la fine del primo tempo e, in seguito, della partita.
  - Al termine dei 30 minuti di gioco la squadra che ha fatto più gol vince.
- Nella fase a gironi la squadra che vince ottiene 2 punti, in caso di pareggio si guadagna 1 punto, se si
viene sconfitti 0 punti.
- Al termine della fase a gironi eventuali spareggi vengono determinati secondo i criteri elencati in
ordine qui sotto:
  - Scontro diretto
  - Differenza reti
  - Maggior numero di reti segnate
  - Punti disciplina (numero cartellini rossi e a seguire numero cartellini gialli)
  - Spareggio ai calci di rigore (5 per squadra e poi ad oltranza)
- Nelle fasi finali le partite sono secche e in caso di parità si procede con i calci di rigore. (5 per
squadra e poi ad oltranza)
- Le scivolate sono considerate fallose se effettuate a meno di una striscia colorata di distanza, ovvero a meno di 3 metri di distanza dall’avversario.

    Spinte, gomitate, pugni, ecc. sono considerati falli.

    **È considerato fallo anche il retropassaggio al portiere se la palla non ha prima superato la metà campo o è stata toccata da un avversario. Il portiere inoltre non può prendere il retropassaggio con le mani.**
- L’arbitro esprime un giudizio insindacabile e assoluto e le sanzioni previste sono:
  - ammonizione: cartellino giallo e richiamo alla disciplina di chi commette fallo
  - espulsione: cartellino rosso, somma di 2 cartellini gialli o fallo dettato da cattiveria e non coscienza dell’avversario. Comporta l'esclusione dall’area di gioco.
  - Ciò che è stato elencato sopra verrà punito con un calcio di punizione a favore degli
avversari.
  - Il fallo in area invece è sempre rigore.
  - La bestemmia è punita in modo severo e rigoroso, pena l’espulsione dalla partita.
- I gol sono considerati validi nei seguenti casi
  - Donna: in qualunque posizione dell’area di gioco, indipendentemente che abbia ricevuto o
meno passaggi dai compagni di squadra.
  - Uomo: solo di primo tocco a seguito di un passaggio effettuato da un componente
femminile della propria squadra. Inoltre è possibile segnare, sempre rispettando la
precedente regola, solo se ci si trova nella metà campo avversaria e mai nella propria.
- I gol non sono considerati validi se:
  - Il portiere segna con le mani, a seguito di un rinvio, e nessun giocatore ha toccato il pallone.
  - La palla finisce in porta direttamente da rimessa laterale o calcio d’angolo e nessun
giocatore ha toccato il pallone.
- Il portiere può rimettere la palla in gioco con le mani. Può rimettere la palla anche con i piedi ma
solo se tira di controbalzo, ovvero facendo prima rimbalzare la palla a terra.
- Il portiere è l’unico giocatore che, NELLA PROPRIA AREA, può tuffarsi verso la palla per bloccare
l’azione d’attacco. Deve però, per evitare di commettere un fallo, andare incontro al pallone con le
mani, e NON entrare in scivolata con i piedi.
- Calci di punizione
  - Si battono di prima e vanno obbligatoriamente battuti contro le pareti dell’area di gioco.
  - La barriera si può piazzare ad una distanza di 3 metri minimo dal punto di battuta.
- è obbligatorio presentarsi 10 minuti prima dell’inizio della partita per poter svolgere l’appello e il briefing iniziale con l’arbitro. Pena del ritardo l’esclusione dalla partita.