<p align="center">
  <img width="500px" src="/assets/images/volley.jpeg">
</p>

## Informazioni generali
Schiaccia e segna punto con tuffi spettacolari e rimpalli fortunati. Unisci sport e divertimento con partite mozzafiato ed incontri di pallavolo direttamente in acqua. Con il clima che si respirerà ti sentirai trasportato in riva al mare quando sul bagnasciuga ci si mette a fare quattro palleggi tra amici.

Il torneo verrà disputato con un minimo di 8 squadre all’attivo, e seguirà la canonica formula dettata da: gironi, quarti, semifinale e finale.

Alle squadre che si iscrivono saranno garantite almeno 3 partite da 2 set l’una, e un piccolo omaggio che scoprirete direttamente al campo. Ai finalisti sarà inoltre assegnato un premio.
Altro punto che ci tocca da vicino e a cui teniamo particolarmente è che questo sarà un torneo MISTO. Le squadre saranno composte da un minimo di 7 persone, 5 giocano e i restanti membri del team saranno a bordo campo in attesa dei cambi. Nell’area di gioco tuttavia è importante che ci siano sempre almeno 2 donne. 

Le iscrizioni sono aperte a chiunque abbia già compiuto i 16 anni di età e il costo per l’iscrizione è di 120€ a squadra.

Vi invitiamo a leggere il regolamento qua sotto per capire tutti i dettagli e le regole che rendono questo sport uno dei più divertenti e sicuri.

## Regolamento
- Squadra: composta da un minimo di 7 membri di cui almeno 2 donne. Ci sarà un responsabile che si
fa carico, all’iscrizione, di presentare i documenti di tutti i membri e di essere il mediatore tra
organizzatori del torneo e la sua stessa squadra.
- Formazione: Il gioco si svolge con due squadre da 5 titolari ciascuna che si sfidano tra loro.
Nell’area di gioco dovranno essere sempre presenti almeno 2 donne, anche a seguito di cambi.
- Tempi e punteggi:
    - Gironi: una partita è composta da 2 set da 15 punti; ogni set vinto sarà considerato come 1 punto
in classifica. In caso di pareggio sul risultato di 14 a 14 si va al tie break, e si continua fino a quando si hanno 2 punti di vantaggio sugli avversari. Al termine delle partite dei gironi passa alla fase
successiva chi ha più punti.
    - Quarti e oltre: una partita è composta da 3 set da 15 punti; chi vince 2 set su 3 passa alla fase
successiva. Anche qua vale la regola del tie break. Chi vince la partita passa alla fase successiva del
torneo.
- Area di gioco: l’area di gioco è suddivisa in 2 metà simmetriche e identiche in tutto per tutto. Vi sarà
una rete da pallavolo regolamentare, altezza 2.25 metri. I giocatori si troveranno con l’acqua tra il
ginocchio e la caviglia.
- Regole generali della pallavolo:
Si hanno a disposizione massimo 3 tocchi per riuscire a mandare la palla nel campo avversario.
La palla non può essere trattenuta, ma va palleggiata.
Il muro non è considerato come primo tocco di palla.
Solo le schiacciate potenti verso il basso possono essere respinte a mani aperte. Le palle gratuite
devono essere respinte in bagher, con una mano sola, o tecniche simili.
C’è la possibilità di calpestare il campo avversario.

Non vi sono regole di schieramento. Si cambia lato a fine del set.

### Sanzioni
- Le decisioni dell’arbitro sono insindacabili.
- La bestemmia è punita in modo severo e rigoroso, pena l’espulsione dalla partita.
- Prima della partita è obbligatorio presentarsi 10 minuti prima dell’inizio della partita per poter
svolgere l’appello e il briefing iniziale con l’arbitro. Pena del ritardo l’esclusione dalla partita.