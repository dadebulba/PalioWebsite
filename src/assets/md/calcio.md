<p align="center">
  <img width="500px" src="/assets/images/calcio.jpg">
</p>
  
## Informazioni generali
Questo è il primo anno in cui viene disputato il torneo di calcio a 7 sotto il nome di “FestAntonio” e si tratta di una competizione con una scuola di pensiero diversa dagli altri e più rinomati tornei della provincia. Può
essere un fantastico banco di prova per l’apertura della stagione estiva di tornei, nonché un’ottima
occasione per mostrare giocate paurose e la voglia di divertirsi creando un indissolubile spirito di squadra.

Il torneo verrà disputato con un minimo di 8 squadre all’attivo, e seguirà la canonica formula dettata da:
gironi, quarti, semifinale e finale.

Alle squadre che si iscrivono saranno garantite almeno 3 partite da 40 minuti e un piccolo omaggio che
scoprirete direttamente al campo. Ai finalisti sarà inoltre assegnato un premio.

Le squadre saranno composte da un minimo di 7 persone (massimo 12, consigliamo la presenza di almeno 3
riserve) 7 giocano e i restanti membri del team saranno a bordo campo in attesa dei cambi e di spaccare in
due la partita. Nel caso non si riesca a schierare il numero minimo di giocatori, la squadra è sconfitta a
tavolino.

Le iscrizioni sono aperte dai 16 anni di età (annata 2006 compresa) e il costo per l’iscrizione è di 120€ a
squadra.

Vi invitiamo a leggere il regolamento qua sotto per capire tutti i dettagli e le regole che rendono questo
sport uno dei più belli e competitivi in assoluto.

## Regolamento
- Le dimensioni del campo di gioco, che deve avere una forma rettangolare, possono variare da un minimo di metri 45 x 25 a un massimo di metri 50 x 30. Le linee che delimitano il campo e le aree a esso relative, devono avere uno spessore che varia da un minimo di cm 5 a un massimo di cm 8.
- Il minimo di giocatori necessari per iniziare la partita è 6 in campo. Se durante la partita la squadra rimane in meno di 5 giocatori in campo, la partita finisce con la vittoria della squadra avversaria per 3-0 oppure miglior risultato.
- Le sostituzioni sono limitate a 3 per ogni tempo di gioco e devono avvenire a gioco fermo previa comunicazione all’arbitro. Un giocatore che viene sostituito può rientrare successivamente. È possibile sostituire il portiere durante il corso della partita previa comunicazione all’arbitro.
- Si disputano due tempi di gioco di 20 minuti. Tra i due tempi vi è un intervallo di 5 minuti. È previsto un tempo di recupero in caso di interruzioni a discrezione dell’arbitro.
- La distanza minima a cui si devono attenere i difensori in un calcio di punizione (diretto o indiretto), rinvio dal fondo, calcio d’inizio, calcio d’angolo è di 6 metri.
- In caso di punizione indiretta in area la distanza minima dalla porta è di 6 metri. La barriera in questo caso potrà schierarsi sulla linea di porta.
- Il calcio di rinvio va effettuato calciando il pallone posizionato in un qualsiasi punto dell’area di rigore.
- È vietato l’intervento del portiere con le mani su un retropassaggio volontario, effettuato con i piedi o da rimessa laterale, da parte di un compagno di squadra.
- La rimessa laterale si effettua con le mani
- Il dischetto per il calcio di rigore è posto a una distanza di 8 metri.
- Una rete può essere realizzata direttamente da calcio di inizio o calcio di rinvio.
- Non si applica la regola del fuorigioco.
- L’espulsione (sia diretta che per doppia ammonizione) obbliga la squadra a rimanere uno in meno fino alla fine della partita
- L’arbitro esprime un giudizio insindacabile e assoluto.
  - Il fallo può essere punibile con una ammonizione, con due ammonizioni si viene espulsi. l’ammonizione ottenuta in partite consecutive implica l’esclusione dalla partita successiva. 
  - Le ammonizioni vengono azzerate alla fine della fase a gironi
  - L’espulsione implica l’esclusione anche dalla partita successiva a quella in corso.
  - A discrezione dell’arbitro si può escludere un giocatore per più giornate o dall’intero torneo
- Non si hanno a disposizione periodi di Timeout durante il tempo di gioco.
- La bestemmia è punita in modo severo e rigoroso, pena l’espulsione dalla partita.
- È proibito giocare indossando oggetti metallici (es. collane, orecchini, braccialetti, occhiali).
- È obbligatorio presentarsi 10 minuti prima dell’inizio della partita per poter svolgere l’appello e il briefing iniziale con l’arbitro. Se la squadra si presenta più di 5 minuti dopo l’orario di inizio partita perde a tavolino 3-0.
- I palloni ed eventuali casacche per la distinzione delle squadre verranno forniti dagli organizzatori del torneo durante il Briefing che precede la partita.
- Nella fase a gironi la squadra vincitrice della partita otterrà 3 PUNTI mentre la perdente ne otterrà 0. In caso di pareggio viene assegnato 1 PUNTO ad entrambe le squadre.
- Al termine della fase a gironi, per lo spareggio in caso di parità in classifica tra due squadre, verranno utilizzati alcuni criteri nell’ordine elencato sotto:
  - Scontro diretto
  - Differenza reti
  - Maggior numero di reti segnate
  - Punti disciplina (numero cartellini rossi e a seguire numero cartellini gialli)
  - Spareggio ai calci di rigore (5 per squadra e poi ad oltranza)
- Le fasi a partire dai quarti di finale verranno decise da una partita secca che in caso di parità si concluderà ai calci di rigore (5 per squadra e poi ad oltranza).
- Solo la finale prevede tempi supplementari da 5 minuti ciascuno.
